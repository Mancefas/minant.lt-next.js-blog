---
title: "Dviračių tipai"
date: "2021-01-19"
excerpt: "Kaip išsirinkti dviratį sau arba padėti jį išrinkti kitam?"
cover_img: "/img/post/daug-dviraciu.jpg"
---

# Dviračių tipai

Kaip išsirinkti dviratį sau arba padėti jį išrinkti kitam? Svarbu žinoti ir suprasti kokių būna dviračių tipų. Nuo tipo priklauso kaip maloniai ar greitai galima važiuoti. Svarbu pagalvoti kur planuojate važiuoti, kaip ilgai ir kokiais keliais. Atsakius sau į šiuos klausimus bus lengva išsirinkti dviračio tipą.

## Kalnų dviratis

<img src="/img/post/MTB-dviratis.jpg" width="200"
         alt="mtb-dviratis-minant.lt">
<img src="/img/post/MTB-dviratis-full-suspension.jpg" width="200"
         alt="mtb-dviratis-minant.lt">

Dar vadinami MTB. Šie dviračiai naudojami važiuoti kalnuotu reljefu, blogu keliu ar bekele. Turi platesnes padangas, tvirtą ir storą rėmą, daugiau bėgių arba platesnį diapazoną jiems.

Turi amortizatorius priekinėje šakėje, taip pat yra modelių kur naudojami 2 amortizatoriai – priekyje ir gale. Populiariausias ratų skersmuo mtb dviračiui – 29 colių, bet būna ir 27,5 bei 26 colių. Sėdėsena gan stati, platus vairas. Labai populiarus Lietuvoje ir dažniausiai yra pirmasis dviratis kurį renkasi lietuviai. Gan dažnai naudojami **[“shrader” mašininiai ventiliai](https://minant.lt/kokie-kameru-ventiliai-naudojami-dviracio-padangose/)**, todėl lengva rasti rasti vietas pripūsti oro į padangas.

## Plento dviratis

<img src="/img/post/plento-dviratis.jpg" width="200"
         alt="plento-dviratis-minant.lt">

Skirta važiavimui geru asfaltu ir kuo greičiau. Naudoja labai plonas padangas. Paskutiniu metu naudojamos platesnės padangos nei anksčiau. Dabar padangos skirtos lenktynėms yra 25 mm pločio(seniau buvo 23 mm ir net mažiau).

Paprastiems pasivažinėjimams 28mm ir dar platesnės. Dviračio rėmas plonas, daromas kuo lengvesnis. Turi lenktą vairą kuris vadinamas “drop bar”. Dėl jo lengvai galima pakeisti sėdėjimo poziciją važiuojant. Nėra naudojami amortizatoriai. Pačio dviračio dizainas yra beveik toks pats jau 50-100 metų.

Žinoma technologijos ir gamybos procesas visiškai pasikeitęs, todėl jie yra žymiai lengvesni ir greitesni. Kuriant plento dviratį gamintojas skiria daug dėmesio aerodinaminėms savybėms . Naudojami **[“presta” ventiliai](https://minant.lt/kokie-kameru-ventiliai-naudojami-dviracio-padangose/)**, todėl reikalinga spec. pompa.

## Hibridinis dviratis

<img src="/img/post/Hibridinis-dviratis.jpg" width="200"
         alt="Hibridinis-dviratis-minant.lt">

Šis dviratis yra kalnų ir plento dviračio mišinys. Bandoma sujungti geriausius ypatumus iš vieno ir iš kito tipo. Iš kalnų dviračio – stačią sėdėseną, važiavimą blogesniu gruntu, priekinį amortizatorių. Iš plento – plonesnes padangas su lygesniu protektoriumi didesniam greičiui. Ar tai pavyko ? Tikrai taip, jeigu reikalingas universalus dviratis. Su juo greičiau važiuosite geru keliu ir nebus baisus blogas kelias. Tačiau šis dviratis neatliks visko taip gerai kaip galėtų specialiai būtent tam skirtas dviratis. Puikiai tinkamas kaip pirmasis dviratis, sužinoti kas labiau patinka – važiuoti greitai ar važiuoti bekele.

## Miesto dviratis

<img src="/img/post/miesto-dviratis.jpg" width="200"
         alt="miesto-dviratis-minant.lt">

Dviratis skirtas važiavimui trumpais atstumais geru miesto keliu. Dažniausiai važiuojama be specialios aprangos, paprastai kasdieniniais rūbais arba ofiso apranga. Į tai buvo atsižvelgta kuriant jo dizainą. Dviračio rėmas padarytas taip, kad būtų kuo lengviau ant jo užlipti ir važiuoti. Sėdėsena stati ir kuo patogesnė. Naudojami krepšiai daiktų susidėjimui, purvasaugiai. Turi mažiau bėgių nei kiti dviračių tipai ir jie būna vidiniai. Dėmesys skirtas patogumui, todėl jo svoris ar kiti parametrai nėra svarbūs. Miesto dviračiu naudoja nuomos kompanijos, nes jie nereikalauja jokio pasirengimo važiuoti. Naudojami **[“dunlop” ventiliai](https://minant.lt/kokie-kameru-ventiliai-naudojami-dviracio-padangose/)** kamerose.

## Išvada

Skirtingi dviračiai buvo kuriamas skirtingam tikslui. Vieni – važiavimui blogu keliu, kiti važiuoti kuo geresniu keliu, dar kiti mynimui vien tik mieste. Nagi kaip išsirinkti dviratį ? Žinant kur ir kaip planuojama važinėti pasirinkimas tampa lengvesnis. Žinoma, reikia bent kažkiek pasibandyti skirtingus tipus. Svarbu naują dviratį tinkamai susireguliuoti prieš važiuojant į ilgesnę kelionę.

### Ar jums pavyko iš pirmo karto pasirinkti dviratį kuris tinkamas Jūsų važiavimo stiliui ? Koks tai buvo dviratis ?
